---
layout: page
title: Jak plánovat cesty
permalink: /planovani/
header_order: 2
toc: true
---
### Kam vlastně jet?
Při cestování vlakem máte dva typy cílů. Buď jsou to samotná evropská města (nebo příroda), kde vám vlak slouží jen jako dopravní prostředek, nebo, pokud si dokážete užít koukání z okna, samotné vlakové tratě, které občas umí být dost malebné. O tom, jaké destinace v Evropě chcete vidět, asi docela máte představu - a o nejhezčích cestách vlakem tu mám [samostatný článek]({% link nejhezci-trate.markdown %}).

#### Inspirace z knih
Vlakovými tratěmi a místy, kam se po nich dá dojet, se zabývá i spousta knížek. Vůbec nejlepší čistě praktický železniční průvodce je pro mě [Europe by Rail](https://www.europebyrail.eu/), který vyšel v roce 2022 v už sedmnácté edici. Najdete v něm podrobné popisy celkem 50 vlakových výletů po Evropě. Dostanete tak tipy na nejkrásnější evropské tratě i na objevování měst a míst po cestě. Nechybí ani informace o jízdních řádech nebo Interrailu. Na mapy cest bez popisků se můžete [podívat zdarma online](https://www.europebyrail.eu/online-route-maps-17th-edition/).

Pokud vás zajímá romantičtější zpracování vlakového cestování, bude se vám líbit knížka [Návod k použití železnice](https://www.databazeknih.cz/knihy/navod-k-pouziti-zeleznice-520130) od Jaroslava Rudiše. Rudiš se zaměřuje hlavně na barvité popisy „železničních lidí“ a vlastních zážitků na cestách vlakem, ale jako inspirace k tomu vyrazit po kolejích do neznáma funguje knížka skvěle.

### Kudy tam dojet?
<div class="float-right">
  <img src="/static/ircz.jpg">
  <div class="img-caption">
    Česko a okolí na interrailové mapě.
  </div>
</div>

K plánování výletů potřebuju především dvě věci: vlakovou mapu a IDOS. Nejpřehlednější mapa evropské vlakové sítě je [ta poskytovaná Interrailem](https://www.cd.cz/assets/typy-jizdenek/mezinarodni-jizdenky/interrail---mapa-platnosti.pdf). Jsou v ní zakreslené nejdůležitější tratě i lodní spojení. Hlavní mapu doplňují další s přehledem povinných místenek nebo průměrnými cestovními časy mezi velkými městy.

Zajímají vás noční vlaky? Iniciativa Back-on-Track, která se zabývá jejich propagací, nabízí [přehlednou mapu](https://back-on-track.eu/night-train-map/) toho, kam můžete po kolejích dojet s přespáním.

Pokud chcete opravdu podrobný plánek tratí po celé Evropě, doporučuju [European Railway Atlas](https://europeanrailwayatlas.com/). Jsou v něm zakreslené snad všechny evropské tratě i s technickými údaji a poznámkami o tom, jak a jestli po nich jezdí osobní vlaky. Za tohle úctyhodné dílo jediného autora si ale připlatíte, stojí necelých 17 liber.

### Kdy a čím jet?
To nejčastěji zjistíte na [IDOSu](https://idos.idnes.cz/vlaky/spojeni/). Možná vás to překvapí, ale tenhle web a aplikace je napojený na evropské databáze jízdních řádů, takže vám najde většinu spojů od Finska po Portugalsko. Svůj [vyhledávač](https://www.interrail.eu/en/plan-your-trip/interrail-timetable) má i samotný Interail, ale vychází z úplně stejných dat jako IDOS a je míň přehledný.

Je ale potřeba myslet na to, že data na IDOSu ani Interrailu nejsou úplná. Pokud si chcete být svým spojem stoprocentně jistí, musíte na web národních drah dané země. Najdete je vždy jednoduchým vygooglením na způsob _trains germany_. Weby dopravců jsou často docela nepřehledné (jako ve Španělsku), ale zase v nich najdete spoje, které se do celoevropské databáze neposílají (jako ve Španělsku) - a i u blízkých sousedů jako Rakousko a Německo najdete informace o zpožděních a nástupištích jen tam.

### Kde zjistit, co nevím?
Pokud potřebujete vědět víc, bezkonkurenčně nejlepší informace o cestování vlakem prakticky všude na světě má web [The Man in Seat Sixty-One](https://www.seat61.com/). Najdete tam všechno od způsobů, jak se dostat z místa A na místo B, například [Londýna do Stockholmu](https://www.seat61.com/Sweden.htm), po návody, jak se zorientovat na nádražích, [třeba v Paříži](https://www.seat61.com/changing-stations-in-paris.htm). Web je trochu divoce zorganizovaný a občas musíte sbírat informace ze třech různých sekcí, ale s trochou snahy tam můžete najít prakticky všechno, co potřebujete. 
