---
layout: page
title: O Interrailu
permalink: /interrail/
header_order: 3
toc: true
---

### Co je Interrail?
Interrail je jízdenka, která platí prakticky v celé Evropě - nejen v Evropské unii, ale i v Británii a Irsku, Norsku, Švýcarsku nebo Turecku. Koupíte si ji v [e-shopu](https://www.interrail.eu/) a můžete ji aktivovat kdykoliv během následujícího roku. Interrail hodně zjednodušuje cestování po Evropě, takže ho používám na většinu výletů.

Interrail se prodává v různých časových variantách, od čtyř dní v rámci jednoho měsíce po tři celé měsice. Nejoblíbenější varianta na pět dní v rámci měsíce stojí dospělého 318 euro, tedy něco přes 8 tisíc korun. Do 28 let máte slevu 25 procent, pokud chcete jezdit první třídou, zhruba čtvrtinu si zase připlatíte. Dobré je koupit Interrail během některé z častých akcí, kdy je levnější i o 20 procent - pravidelně bývají na jaře a na konci roku, občas i jindy.

Svou cestu s Interrailem si spravujete v mobilní aplikaci, kde jízdenku aktivujete na vybrané období a vkládate vlaky, kterými chcete jet. V ideálním světě by s Interrailem stačilo v aplikaci vybrat libovolný vlak, naskočit a bez dalších starostí jet. Reálně je to ale složitější: pokud chcete ve většině západoevropských zemí využít nejen pomalé regionální vlaky, ale i rychlovlaky, potřebujete na ně rezervace. Obvykle jdou koupit online, ale třeba v Norsku jen po telefonu - a ve Španělsku často jen na nádražní přepážce. 

### Vyplatí se to?
Možná nejdůležitější otázka. Interrail není úplně levná záležitost a může vás napadnout, jestli není lepší si prostě koupit lístky na jednotlivé vlaky. Z tohohle čistě rozpočtového pohledu samozřejmě záleží na tom, kam a jak daleko jedete. 

Cestování vlaky v západní (a jižní, a severní) Evropě je samo o sobě dost drahá zábava. Pokud jste jeli do Berlína nebo Vídně, asi víte, o kolik oproti českým vlakům naskočí cena. Pro představu: taková hodinu a půl dlouhá cesta Paříž-Brusel rezervovaná na měsíc dopředu by vyšla na 90 euro. Pokud plánujete spíš dálkové cesty, chcete zkusit i rychlovlaky a láká vás spíš západ a sever než levné země jako Polsko nebo Chorvatsko, Interrail má smysl.

Velká výhoda Interrailu ale je, že vám dává svobodu. U běžných vlakových jízdenek narazíte v mnoha zemích na to, že fungují spíš jako letenky. Ceny různě skáčou a musíte je kupovat dlouho dopředu. Pokud konkrétní spoj nestihnete, jízdenka propadá. Pokud ale máte Interrail a ujede vám vlak, přinejhorším vám propadne rezervace a koupíte za pár euro jinou, a pokud se v půlce výletu rozhodnete jet úplně jinam, nic vám v tom nebrání. I kdybych s Interrailem ve výsledku moc neušetřil, tohle považuju za jeho hlavní přednost.

### Jak s Interrailem v jednotlivých zemích?
Hlavním úskalím Interrailu je nutnost dokupovat v některých zemích povinné místenky na dálkové vlaky. S tím, jestli místenky potřebujete nebo ne, vám při zadávání jednotlivých spojů poradí interrailová aplikace, ale obecný přehled vám dá představu, s čím počítat.

Obecně jdou země rozdělit na ty, kde místenky obvykle nemusíte řešit, a kde se s nimi skoro stoprocentně setkáte. Můžete je většinou koupit přímo na webu Interrailu - k ceně rezervace si připlatíte dvě eura, jinou možnost ale často nemáte, protože ji jinak nepořídite. I tady ale existují výjimky.

Podrobný přehled, jak to s místenkami v jednotlivých zemích vypadá, najdete na [skvělém webu The Man in Seat 61](https://www.seat61.com/interrail-and-eurail-reservations.htm). Tady aspoň stručně:

#### Kde místenky nepotřebujete?

Hlavně v **Německu a Rakousku**, **Británii a Irsku**, **Švýcarsku**, **Nizozemsku** nebo **Dánsku**. Pár výjimek se najde (třeba mezinárodní vlaky v období letních prázdnin), ale většinou stačí prostě nasednout a jet.

#### Kde musíte místenky řešit?

Vůbec nejvíc komplikací s místenkami zažijete u **Francie**. Rezervace potřebujete na všechny rychlovlaky: na vnitrostátní TGV stojí 10 euro, na zahraniční, třeba do Bruselu, 20 i víc. Místenky se dají pořídit online, interrailových bývá ale jen pár a často jsou rychle vyprodané. Pak vám nezbude než použít jízdenkový terminál přímo ve Francii, kde je možnost nákupu místenek dobře ukrytá. 

Ve **Španělsku** jsou místenky povinné skoro ve všech vlacích, online jdou ale sehnat jen na některé. U zbytku vám nezbude než si vystát frontu na pokladně, na dálkové vlaky stojí 10 euro.

10 euro je obvyklá cena místenek i v **Itálii**. Můžete si je ale v klidu koupit online - dnes už i bez přirážky na webu [Rail Europe](https://www.raileurope.com/).

**Švédsko** je na tom ještě líp. Místenky na rychlovlaky jsou sice taky povinné, jednak ale stojí o něco míň, kolem 7 euro, jednak si je můžete koupit přímo na [webu švédských drah](https://www.sj.se/), čímž ušetříte za interrailovou přirážku. Platí to i pro vlaky mezi Švédskem a Dánskem i Norskem.

Pokud chcete místenky v **Norsku** (povinně třeba na oblíbený spoj z Osla do Bergenu) nebo **Finsku** (na noční vlak), nezbude vám než zavolat na zákaznickou linku nebo nakoupit na pokladně.

A místenky jsou povinné i snad ve všech **spacích vlacích**, i pokud chcete noc prosedět v běžném sedadle.

### A co Česko?

Ve své domovské zemi můžete Interrail použít jen tři dny z platnosti, což při zadávání spojů hlídá aplikace. Oficiálně se mají využít na vyjetí ze země a na cestu zpátky, reálně během nich ale můžete jezdit jen po Česku, nijak se to nehlídá. I tak se ale vyplatí nechat si je na přeshraniční cesty, kde jinak platí dražší mezinárodní tarif.
