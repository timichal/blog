---
layout: page
title: O Interrailu
permalink: /interrail/
---

### Co je Interrail?
Interrail je jízdenka, která platí prakticky v celé Evropě - nejen v Evropské unii, ale i v Británii a Irsku, Norsku, Švýcarsku nebo Turecku. Koupíte si ji v [e-shopu](https://www.interrail.eu/) a můžete ji aktivovat kdykoliv během následujícího roku. Jde ji koupit na různou dobu, od čtyř dní v rámci jednoho měsíce po tři celé měsice. Nejoblíbenější varianta na pět dní v rámci měsíce stojí dospělého 318 euro, tedy něco přes 8 tisíc korun. Pokud je vám míň než 28 let, máte ale slevu 25 procent. K tomu můžete připočíst i časté akce, kdy je jízdenka levnější i o 20 procent - pravidelně bývají na jaře a na konci roku, občas i jindy.

Svou cestu s Interrailem si spravujete v mobilní aplikaci, kde jízdenku aktivujete na vybrané období a vkládate vlaky, kterými chcete jet. Cestovatelský ideál Interrailu je, že stačí v aplikaci vybrat libovolný vlak, naskočit a bez dalších starostí jet. Reálně je to ale složitější - pokud chcete ve většině západoevropských zemí nejen pomalé regionální vlaky, ale i rychlovlaky, potřebujete na ně rezervace. V lepším případě jdou udělat online, někde, hlavně ve Španělsku a Francii, ale většinou jen na nádražní přepážce. 

### Vyplatí se to?
Možná nejdůležitější otázka. Interrail není úplně levná záležitost a může vás napadnout, jestli není lepší si prostě koupit lístky na jednotlivé vlaky. Z tohohle čistě rozpočtového pohledu samozřejmě záleží na tom, kam a jak daleko jedete. 

Cestování vlaky v západní (a jižní, a severní) Evropě je samo o sobě dost drahá zábava. Pokud jste jeli do Berlína nebo Vídně, asi víte, o kolik oproti českým vlakům naskočí cena. Pro představu: taková hodinu a půl dlouhá cesta Paříž-Brusel rezervovaná na měsíc dopředu by vyšla na 90 euro. Pokud plánujete spíš dálkové cesty, chcete zkusit i rychlovlaky a láká vás spíš západ a sever než levné země jako Polsko nebo Chorvatsko, Interrail má smysl.

Velká výhoda Interrailu ale je, že vám dává svobodu. U běžných vlakových jízdenek narazíte v mnoha zemích na to, že fungují spíš jako letenky. Ceny různě skáčou a musíte je kupovat dlouho dopředu. Pokud konkrétní spoj nestihnete, jízdenka propadá. Pokud ale máte Interrail a ujede vám vlak, přinejhorším vám propadne rezervace a koupíte za pár euro jinou, a pokud se v půlce výletu rozhodnete jet úplně jinam, nic vám v tom nebrání. I kdybych s Interrailem ve výsledku moc neušetřil, tohle považuju za velkou výhodu. 

### Jak si naplánovat cestu?
Nepřišel jsem na lepší způsob, jak plánovat vlakové cesty, než s vlakovou mapou a IDOSem. Nejlepší přehled evropské vlakové sítě získáte z [mapy přímo od Interrailu](https://www.cd.cz/assets/typy-jizdenek/mezinarodni-jizdenky/interrail---mapa-platnosti.pdf).

<div class="float-right">
  <img src="/static/ircz.jpg">
  <div class="img-caption">
    Česko a okolí na interrailové mapě.
  </div>
</div>
