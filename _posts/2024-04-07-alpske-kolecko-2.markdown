---
layout: post
title:  "Alpské kolečko 2: "
date:   2024-04-08 17:00:00 +0100
categories: aktualni-vylety
summary: ""
---
### Švýcarskem do Ženevy
Možná jsem byl plný energie, možná se na měkké posteli špatně stalo, kdoví, ale po probuzení v St. Gallen na východě Švýcarska jsem si řekl, že do Ženevy na opačné straně země se můžu dostat i dřívějším vlakem, než jsem měl v plánu. Místo čekání na příměstský vlak na hlavní nádraží jsem se vyrazil podívat na nečetné krásy malého města. Z obvyklého vzezření  středoevropských městeček vybočovalo hlavně originální variací na Rudé náměstí.

Vlaky ze St. Gallen přes Curych do Ženevy jezdí po dvou trasách, podél obou břehů jezera u města Neuchâtel. Liší se asi deseti minutami jízdní doby a rozmístěním krav a ovcí. Posadil jsem se do „kupé pro práci s notebookem“, kde cestující k výkonům motivuje obraz jednoho z talentovaných švýcarských železničních inženýrů. Skoro čtyřhodinová cesta tak utekla svižným pracovním tempem.

Ženeva, jedno z největších měst Švýcarska (hlavní město nemají, bylo by to málo federativní) je plná lidí v oblecích, kteří chodí sem a tam a důležitě telefonují. Na kraji největšího alpského jezera, kam Švýcaři nainstalovali vodotrysk tvořivě pojmenovaný _Jet d'Eau_, je ale zvlášť v dubnových 25 stupních hezky. Většinu ze svých dvou hodin času v Ženevě trávím u něj pozorováním různých druhů vodního ptactva, jejichž jména jsem pořád líný se naučit. Ve zbytku zírám na regály v supermarketu s tak nesmyslně obřím výběrem všeho možného, že už chápu, jak si museli na Západě připadat návštěvníci z východního bloku.

### Na Grenoble
Z Ženevy do Francie pokračují kromě TGV klasické regionální vlaky, kterým Francouzi říkají TER. Zatímco u nás takovéhle spoje jezdí každou hodinu nebo dvě, ve Francii často vyjíždí jen párkrát denně, a ještě k tomu ve zdánlivě nahodilé časy. Ve tři jsem tedy chytil první odpolední spoj do městečka Grenoble. Alpy jsou napřed v trochu větší dálce a trať vede hlavně kolem kopců na jejich okraji, ale samotný Grenoble je ze všech stran obklopený horami. Město je staré tisíce let - jeho název je zkomoleninou _Gratianopolis_, jak tehdejší vesnici skromně přejmenoval římský císař Gracián - ale nakonec ho potkal smutný osud řady dalších okolních sídel a stal se součástí Francie.

Paní na recepci hotelu, kam jsem se šel ubytovat, mi oznámila, ať při odchodu odevzdávám klíč a nevracím se po desáté večer, takže jsem pochopil, že tohle je hotel ze staré školy, a radši jsem rovnou vyrazil na průzkum města. K pevnosti Bastille (to je jiná než ta z dějepisu) obvykle jezdí lanovka, kterou je Grenoble asi nejvíc proslavený. Ta byla ovšem ten den mimo provoz, takže jsem se, jak to mám ve zvyku, na kopec vydrápal svépomocí.

Stezka byla dost rušná a mladí i staří čile vyšlapávali klikatou cestu k pevnosti. Já jsem sípal na přímější trase po schodech, která vedla hned vedle, zatímco mě obíhali běžci s řádově lepší fyzičkou. Cesta vedla přes krátké tunely ze staré pevnosti a dovedla mě až nahoru ke stanovišti lanovky. Výhled na večerní Alpy stál za to - podle mapky byl možná vidět i Mont Blanc, což jsem bohužel zjistil až cestou dolů. Výkon jsem oslavil pivem v místní skotské pivnici, která v Grenoblu doplňovala tři tradiční irské.

### Itinerář
<table class="daily">
  <tbody>
    <tr>
      <td>St. Gallen</td>
      <td>8:58</td>
      <td>12:47</td>
      <td>Ženeva</td>
    </tr>
    <tr>
      <td>Ženeva</td>
      <td>14:59</td>
      <td>17:02</td>
      <td>Grenoble</td>
    </tr>
   </tbody>
</table>
